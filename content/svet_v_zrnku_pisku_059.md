---
title: Zlatá síť
contentType: prose
---

<section>

Tři panny za rozbřesku dne:  
„Kam tě tvá cesta povede?  
Mladíku, poznáš jenom žal!“  
Proud slz jim tváře zaléval.  
Z plamenů měla jedna šat,  
tu druhou obepínal drát  
a třetí samé slzy, sten,  
jež leskly se mi před zrakem.  
Tři panny nesly zlatou síť,  
šly ve větvích ji zachytit.  
Plakal jsem hledě na ten žal,  
jenž lásku, krásu obepjal,  
že stravují se plameny,  
touhami nesplněnými,  
v noci, dni v slzách oděné,  
v nichž se má duše rozplyne.  
Zřely můj pláč, a úsměvem,  
jenž zvítězil i nad nebem,  
se vznesla vzhůru zlatá síť,  
jak by se měla rozprostřít  
na křídlech v jitru mého dne.  
Ve stínu sítě zdvižené  
chci zas ten plamen přivolat,  
přivolat železný ten drát,  
přivolat každou slzu, vzdech.  
Kdy vzejde den v mých obzorech?

</section>
