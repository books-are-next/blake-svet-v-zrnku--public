---
title: Vykořisťování
contentType: prose
---

<section>

Nuť lstivou vlídností žít chudé jenom z kůrek chleba.  
Usměj se, když se mračí, mrač se, když se usmívají.  
Bledému z dřiny, hladu řekni, že je zdravý, šťastný.  
A když mu děti stůňou, nech je umřít. Rodí se jich  
dost, dokonce až příliš. Přelidnila by se země  
bez těchto lstí. Když naučíš žít chudé v odříkání,  
okázale jim dávej kůrky chleba. Chytrácky  
zveličuj dárky. Zpracuj člověka, ať po nich touží.  
Když vzdychá, bledne, říkej mu, že kypí zdravím.  
Kaž odříkání. Řekni, že je přesycen a zpit  
kořalkou, ač víš, že si může dopřát jenom chléb  
a vodu. Lichoť jeho ženě, lituj děti, dokud  
je všechny lstivě nezkrotíme jako křepeláky.

</section>
