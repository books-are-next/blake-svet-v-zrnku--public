---
title: William Bond
contentType: poetry
---

<section>

Já nevím, zdali dívky nejsou šílené,  
a nevím, zdali nelpí vražda v duši žen,  
a nevím, zdali William Bond nezemře,  
neboť je jistě velmi nemocen.

V májovém jitru do kostela šel,  
provázen několika vílami.  
Zahnali je však strážní andělé  
a on se vrátil domů nešťastný.

Nezašel na louku či na salaš,  
nehledal město ani vesnici,  
domů se v černém mračnu navrátil,  
na lože uleh smutný, truchlící.

Stál jeden strážný anděl u nohou,  
stál jeden strážný anděl u hlavy  
a uprostřed byl černý, černý mrak,  
uprostřed na loži muž churavý.

Po pravé straně stála Mary Greenová,  
po levé straně jeho sestra Jane  
a černým mrakem jejich slzy padaly,  
zahánějíce bolest v nemocném.

„Když, Williame, jinou miluješ,  
jinou máš raději než Mary ubohou,  
vezmi si tedy tamtu za ženu  
a za služku ať přijme Mary Greenovou.“

„Ano, já jinou dívku miluju,  
jinou mám mnohem víc než tebe rád,  
jinou si chci vzít za ženu,  
ale co s tebou, Mary, udělat?

Vždyť ty jsi bledá, melancholická,  
na tvou tvář září měsíc studený.  
Ona je růžová a září jako den,  
v očích má slunce, které oslní.“

Mary se zachvěla jak na mrazu,  
pak těžce na zem padla omdlelá  
a William Bond se svou sestrou Jane  
ji křísil, dokud oči neotevřela.

Když Mary procitla a poznala,  
že k nejdražšímu Williamu na lože  
ji položili, napravo mu po boku,  
a že je jí teď William Bond nejblíže,

tu víly, které prchly Williamovi,  
kol jejích plavých vlasů vesele  
tančily po bělostném polštáři,  
až prchli z lože strážní andělé.

Nežije láska v žhavé září sluneční,  
ale je v svitu luny blednoucí!  
Hledal jsem lásku v teplém dni,  
ale je těšitelkou za noci.

Hledej svou lásku v něžném soucitu,  
když na pomoc jdeš cizím trampotám,  
a v zimním sněhu, v nočních temnotách,  
v nahých a chudých, lásku najdeš tam!

</section>
