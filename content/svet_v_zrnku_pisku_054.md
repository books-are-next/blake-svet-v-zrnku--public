---
title: Proroctví nevinnosti
contentType: prose
---

<section>

Celý svět v zrnku písku zhlédnout  
a nebe v polní květině,  
na dlani sevřít nekonečnost  
a věčnost v pouhé hodině.

Červenka v kleci za mříží  
celé nebe rozzuří.  
Holubník plný holubů  
věští peklu záhubu.  
Když hladový pes vrata hlídá,  
zánik státu předpovídá.  
Zavolá utýraný kůň  
o lidskou krev k nebesům.  
Vřesk zajíce, jejž lovec štve,  
kus po kuse mozek rve.  
Když skřivánek je raněný,  
jeden cherub oněmí.  
Chystáš-li zápas kohoutí,  
slunce se hned zkormoutí.  
Vyjící vlk, lví zařvání  
duši z pekla zachrání.  
A plachý jelen toulavý  
zbaví duši obavy.  
Za zlé se beran svárem mstí,  
řezníkům však odpustí.  
Večer zříš vzlétat netopýry  
z mozků, v kterých není víry.  
Sova, jež houká za noci,  
je hlas hrůzy v nevěrci.  
Kdo střízlíčkovi ublíží,  
nevyjde už z potíží.  
Toho, kdo volka rozhněval,  
čeká u žen jenom žal.  
Za vraždu mouchy zlého kluka  
postihne trest od pavouka.  
Ten, jehož obětí jsou brouci,  
splétá si chýš věčné noci.  
Housenka skrytá na listech  
připomene matčin vzdech.  
Netrýzni můry, motýly,  
poslední soud bude zlý.  
Kdo cvičí koně do boje,  
bránou světa neprojde.  
Krm žebrákům psy, vdovám kočky,  
a sám budeš kulaťoučký.  
Jedovatý zpěv komáří  
z pomluvy se vytváří.  
Jed v hadu, mloku nečistý  
je pot z nohou závisti.  
Žihadlo, které včelka chová,  
žárlivost je umělcova.  
Šat knížat, žebrácký cár vzniká  
z plísně v měšci hamižníka.  
Když pravdu ve zlém proneseš,  
horší je než každá lež.  
Tak to má být a bude dál.  
Žijem pro radost a žal,  
a kdo se o tom přesvědčí,  
půjde světem v bezpečí.  
Dá s radostí žal spletený  
zbožné duši odění,  
žijeme v strasti, je však v ní  
hedvábná nit štěstěny.  
Je dítě víc než povijan,  
byly ruce dány nám,  
nástroje zrobil člověk sám,  
to ví každý venkovan.  
A z každé slzy spadlé všude  
dítě na věčnosti bude,  
to se pak v ženě uhostí  
a vrátí se v radosti.  
Bučení, bekot, štěkot, řev  
bijí o nebeský břeh.  
Pláč děcek bitých karabáčem  
bude v říši smrti splacen.  
Cár lidské bídy plandavé  
celé nebe v cáry rve.  
Svou zbrojí voják ochrnutý  
letní slunce klesnout nutí.  
Jsou nuzákovy grošíky  
nad poklady Afriky.  
Z dělníka halíř vyždímaný  
skoupí lakomcovy lány,  
když shůry v záštitu je vzat,  
lze jím skoupit celý stát.  
Kdo dětskou víru smíchem zdrtí,  
bude směšný v stáří, smrti.  
Kdo učí dítě pochybnosti,  
ten se z hrobu nevyprostí.  
Kdo dětskou víru v lásce má,  
smrt a peklo překoná.  
Jsou dětské hříčky, moudré stáří  
plody dvou dob v kalendáři.  
Kdo v otázkách je lstivý zvídal,  
neví, jak by odpovídal.  
Odpověď v pochybování  
zháší světlo poznání.  
Vznik nejhorší jed z jedů všech  
v Caesarových vavřínech.  
Nic lidský rod tak netěsní  
jako krunýř válečný.  
Až budou pluhy plné skvostů,  
nenávist vzdá míru poctu.  
Odpoví na tvou pochybnost  
cvrkot cvrčka víc než dost.  
Orlí let, mravencova stopa  
dělá si smích z filosofa.  
Kdo neuvěří pravdě očí,  
jenom v pochybnostech skončí.  
Slunce i měsíc zhasly by,  
kdyby měly pochyby.  
Je dobrá vášeň, jsi-li pán,  
hůř však být jí osedlán.  
Hráč, děvka státem uznaní  
pro národ jsou kletbami.  
Křik děvky po ulicích je  
rubáš staré Anglie.  
A hráčův jásot, proklínání  
zatančí jí nad márami.  
Je každou noc a každý den  
někdo k bídě narozen.  
Je každý den a každé noci  
někdo zrozen k slasti žhoucí.  
Někdo je zrozen k slasti žhoucí,  
někdo zase k věčné noci.  
Jak slepci uvěříme ve lži,  
jestli na svět oko nezří,  
jež zemře v noci, narozeno v noci,  
když duše spala v záři skvoucí.  
Bůh se jeví v záři skvoucí  
ubohým duším v stánku noci,  
leč jeví se být člověkem  
těm, v jejichž říši vládne den.

</section>
