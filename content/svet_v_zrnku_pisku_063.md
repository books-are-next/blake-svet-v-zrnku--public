---
title: ''
contentType: poetry
---

<section>

_Thelino moto_

Cožpak ví orel, co je v hlubinách?  
Nebo se člověk krtka ptá?  
Lze moudrost v stříbrný prut uložit?  
Či lásku v číši ze zlata?

## I

Radostně vyháněly dcery serafů svá stáda,  
jen nejmladší ne. Hledala ta bledá samotu,  
aby jak krásné ráno prchla před smrtelným dnem.  
U řeky Adony je slyšet její tichý hlas  
a jako jitřní rosa něžný nářek snáší se:

„Náš jarní živote, proč vadne leknín ve vodě  
a děti jara, zrozené jen pro úsměv a smrt?  
Thel je jak duha v dešti, jako mizející oblak,  
jak obraz v zrcadle, stín na hladině vod,  
jak dětské snění, jako úsměv v tváři robátka,  
hlas holubice, prchavý den, hudba v povětří.  
Kéž mohu zlehka ulehnout a zlehka opřít hlavu  
a zlehka spánkem smrti spát a zlehka vnímat hlas  
toho, jenž za večerů prochází se zahradou.“

V pokorné trávě dýchající konvalinka  
odpověděla krásné dívce: „Jsem jen chabé býlí,  
jsem maličká a ráda žiju na dně údolí,  
tak slaboučká, že sotva udržím i motýla.  
Mívám však hosta z nebe. Ten, jenž pro vše má jen úsměv,  
v údolí každé ráno nade mnou dlaň vztahuje  
a říká: ‚Jásej, skromný kvítku, mladá rostlinko,  
ty něžná dcero prostých bystřin, tichých údolí.  
Já oděju tě jasem, jitřní manou nasytím,  
dokud tě spolu s říčkou nevysaje letní žár,  
abys pak kvetla na věčnosti.‘ Pročpak truchlí Thel?  
Každého vzdechu škoda, paní údolí.“

V stříbrné schránce usmála se mezi slzami.

Thel řekla: „Panenko ty malá v klidném údolí,  
přejícná k těm, co prosit nedovedou, němým, slabým.  
Beránka sytíš dechem, voníš mu svým mléčným šatem,  
tvé květy spásá a ty sedíš, usmíváš se na něj  
a z něžných, mírných úst mu stíráš všechnu nákazu.  
Svou šťávou čistíš zlatý med. Tvá vůně, rozsetá  
po každém stebélku trav kolem vyrážejících,  
osvěží dojnou kravku, zkrotí ohnivého oře.  
Thel je však obláček, jenž září při východu slunce.  
Až zmizím z perlového trůnu, kdo mě nalezne?“

„Královno údolí,“ dí konvalinka, „zeptej se  
obláčku, pročpak se tak třpytí zjitra na nebi,  
mlhavým vzduchem rozsévá svou krásu a svou zář.  
Obláčku, sestup níže a pluj před očima Thel.“

Když připlul, konvalinka skromně hlavu sklonila,  
v zelené trávě vrátila se ke svým úkolům.

## II

„Obláčku,“ řekla panna, „já tě prosím, pověz mi,  
proč nenaříkáš, když se za hodinu rozplyneš?  
Pak budeme tě hledat marně. Thel je jako ty.  
Též zahynu. Ač naříkám, mne nikdo neslyší.“

Odhalil zlatou hlavu v celé kráse obláček  
a před Thelinou tváří třpytivě plul prostorem,

„Věz, panno, naši oři zlatem napájejí se,  
tam kde své koně Láska střídá. Spatřilas mé mládí  
a obávala ses, že když se rozplývám a mizím,  
už nejsem nic? Já, dívko, do deseti životů  
odcházím, žiju v lásce, míru, svatém nadšení.  
Neviditelným křídlem k vonným květům snáším se,  
dvořím se očím rosy, vcházím v její lesklý stánek.  
Panenská rosa klesá v slzách před východem slunce,  
abychom nasytili všechny něžné květiny,  
než vzneseme se, pevným zlatým poutem spojeni.“

„Opravdu, obláčku? Mám strach, že nejsem jako ty,  
jdu údolími, čichám k nejkrásnějším květinám,  
a nenasytím je. Ač slyším ptáky klokotat,  
také je nenasytím, sami letí za potravou.  
Thel z nich už nemá radost, protože jsem pomíjivá  
a všichni řeknou: ‚Tato kráska žila nadarmo,  
nebo jen aby byla v smrti pastvou pro červy.‘“

Obláček opřen o svůj vzdušný trůn jí odpověděl:

„Jestli jsi pastvou pro červy, pak, panno nebeská,  
nežilas nadarmo, toť požehnání! Nežije  
nic jenom pro sebe. Teď nestrachuj se, zavolám  
křehkého červa ze sprostého lože, promluv s ním.  
Pojď, červe tichých údolí, k své snící královně.“

Vylezl ubohý červ, sedl na list konvalinky  
a jasný oblak odplul za svým druhem v údolí.

## III

Na červa v rose hleděla Thel v němém úžasu.

„Tys červ? Ty obraze vší slabosti, jsi pouhý červ?  
Jak děcko v listu konvalinky ležíš zavinut.  
Ó neplač, hlásku, mluvit neumíš, jen zaplakat.  
Je to červ? Ležíš bezmocný a nahý, plačící  
a opuštěný, úsměv mateřský tě nehýčká.“

Zaslechla červa hrouda, zvedla hlavu soucitně.  
Skloněna nad plačícím děckem na ně dýchala  
v oddané lásce. Potom ke Thel vzhlédla pokorně.

„Okraso údolí, slyš, nežijeme pro sebe.  
Po pravdě ve mně spatřuješ to nejubožejší.  
Mé lůno od přírody studené a temné je,  
však ten, kdo miluje i nízké, olej na hlavu  
mi lije, líbá mě a manželsky mě objímá  
a říká: ‚Matko všech mých dětí, já tě miluju  
a zdobím věncem, který nikdo nemůže ti vzít.‘  
Proč však je to tak, milá dívko, to se nedovím,  
marně se snažím myslet, jenom žiju, miluju.“

Otřela kráska bílou rouškou slzy soucitu  
a pravila: „Já nevědomá, proč jsem plakala?  
Vím, že Bůh červa miluje a nohu potrestá,  
jež na chudáčka schválně šlápne. Že však olejem  
a mlékem hýčká ho, já neznala a plakala,  
ve vlahém vzduchu naříkala jsem, že zahynu  
a ulehnu v tvé chladné lože, šťastný úděl opustím.“

„Královno údolí,“ dí matka hlína, „slyšela jsem  
tvé vzdechy nad svým krovem plout a přivolala je.  
Královno, nechceš navštívit můj dům? Když vstoupíš tam  
panenskou nohou, smíš se vrátit. Nestrachuj se vejít.“

## IV

Otevřel strašný vrátný severní vchod věčných bran.  
Thel vešla do tajemné, nepoznané končiny.  
Viděla lůžka zemřelých a vlákna kořenů,  
střežících zdola neklidnou změť srdcí na zemi,  
uzřela krajinu slz, která nezná úsměvu.

Temnými údolími bloudila v té chmurné zemi,  
slyšela nářky utrpení, často tiše stála  
u zroseného hrobu, naslouchajíc hlasům z hloubi,  
až přišla k svému budoucímu hrobu, usedla  
a z duté jámy zadýchal k ní tento smutný hlas:

„Proč nelze ucho před svou vlastní zkázou uzavřít?  
Zářivé oko před jedovatými úsměvy?  
Proč v očních víčkách tolik šípů nachystáno je  
a tisíc bojovníků vyčkává tam v záloze?  
Proč štědré, dobré oko plody, zlato rozdává?  
Proč ze všech větrů světa na jazyk se lepí med?  
Proč ucho do zuřivých vírů tvorstvo strhuje?  
Proč chřípí hrůzu vdechuje a zachvívá jím strach?  
Proč křehká uzda poutá planoucího jinocha?  
Proč lehká rouška těla hloubku lásky zakrývá?“

Tu panna vyskočila, vykřikla a prchala,  
až bez překážky vrátila se do svých údolí.

</section>
