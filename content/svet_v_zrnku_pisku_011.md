---
title: Miluji něžný zpěv
contentType: poetry
---

<section>

Miluji něžný zpěv  
a tanec veselý,  
nevinný dívčí zjev,  
když rty jen ševelí.

Miluji echo hor  
nad bujným údolím,  
kde jásá každý tvor  
vždycky a nade vším.

Miluji chaloupku  
a v klidu světnice  
chléb s mlékem na stolku  
anebo ovoce.

Miluji starý dub  
s dubovou lavicí,  
kde na hry mladých tlup  
shlížejí staříci.

Miluji každého,  
tebe však, Kitty, víc.  
Jenom ty ze všeho  
jsi jas mých zřítelnic.

</section>
