---
title: ''
contentType: prose
---

## Otevřte pařížské  
bordely

„Otevřte pařížské bordely,  
ať všechno se tancem rozžije,  
aby se po městě rozběhl mor,“  
pravila krásná královna Francie.

Sotva to uslyšel král v zlaté posteli,  
ihned se probudil, vydával povely:  
„Pospěšte s bubny, s flétnami,  
aby měl hladomor dobré chutnání.“

A pak se zaříkal slavnostně:  
„Zabíjet lidi je hořko mně,  
ale když se bouří, neznám žertu.  
Kněz odklinká jim cestu k čertu.“

Pak otec ne náš v nebesích  
se upšouk, odchrchlal a říh  
a řekl: „Mám rád věšení, skřipec, čtvrcení,  
zrovna tak jako válku a vraždění.

Modlitbu a zpěv nemám v lásce,  
ledaže dodají mi hladce  
krev statisíců v boji nebo na oprátce.“

Když královna sáhla na zemskou kouli,  
zárodky moru z šatů se jí vyhrnuly,  
ale ta dobrá královna zapouští kořeny  
a plno výhonků je kolem ní.

U krále Ludvíka Lafayette stál  
a viděl, jak to král stvrdil podpisem,  
a ihned spatřil, kterak hlad  
se vrhl na úrodnou zem.

Lafayette viděl, jak se královna usmála  
a mrkla krásným okem,  
a ihned spatřil, jak se žene mor  
z ulice do ulice skokem.

Lafayette pak viděl krále s královnou  
v slzách a v okovech spoutané,  
tu se však Lafayette mlčky rozplakal  
a chtěl jim pomoci k záchraně.

Lafayette, prodal jsi svůj šťastný zítřek  
a koupils neštěstí,  
své slzy soucitu vyměnils  
za slzy bolesti.

Zdalipak někdo svůj vlastní krb  
za schody k cizímu domu vymění?  
Vymění pšeničný bochník  
za pouta vězení?

Kdo by se usmíval na zimní moře  
a litoval bouři, když láteří?  
Kdo by vyměnil své novorozeně  
za psíka v zimě u dveří?
