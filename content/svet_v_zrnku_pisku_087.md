---
title: Pekelná přísloví
contentType: prose
---

<section>

Cesta extrémů vede do paláce moudrosti.

Opatrnost je bohatá šeredná stará panna, které se dvoří neschopnost.

Když má někdo rád vodu, hoď ho do ní.

Blázen nevidí stejný strom jako moudrý člověk.

Ten, jehož tvář nezáří, nikdy se nestane hvězdou.

Věčnost je zamilována do výtvorů času.

Všechno zdravé ulovíš bez sítě a bez pasti.

Žádný pták se nevznese příliš vysoko na svých vlastních křídlech.

Kdyby blázen vytrval ve svém bláznovství, stal by se moudrým.

Žaláře se stavějí z kvádrů zákona, bordely z cihel náboženství.

I ženská nahota je dílo boží.

Z nadbytku žalu se smějeme. Z nadbytku radosti pláčeme.

Liška se zlobí na past, ne na sebe.

V radostech otěhotníme. V žalech rodíme.

Co je nyní prokázané, bylo kdysi jenom fantazií.

Nádrž objímá, kašna přetéká.

Jediná myšlenka vyplní celý vesmír.

Orel nikdy neztratil tolik času, jako když šel do učení k vráně.

Tygří hněv je moudřejší než koňská drezúra.

Stojaté vody jsou jedovaté.

Člověk nikdy nepozná, co je dost, dokud nepozná víc než dost.

Slabý v odvaze je silný v chytračení.

Kdyby nebyli pošetilí jiní, museli bychom být pošetilí sami.

Housenka klade vajíčka na nejkrásnější listy a kněz klade kletbu na nejkrásnější radosti.

Stvořit kvítek je dílo věků.

Prokletí posiluje. Požehnání oslabuje.

Modlitba neoře! Chvála nežne!

V přebujelosti je krása.

Pokrok kráčí přímými cestami, ale klikaté cesty bez pokroku jsou cestami génia.

Bez člověka by byla příroda planá.

Dost je příliš mnoho.

\* \* \*

Bez protikladů není pokroku. Přitažlivost a odpudivost, rozum a energie, láska a nenávist jsou nezbytné k lidskému životu.

Člověk, který nikdy nemění svůj názor, je jako stojatá voda a jeho duše rodí plazy.

Pravé přátelství znamená odporovat.

Znám také bibli pekel a svět ji pozná, ať chce nebo ne.

Všechno živé je posvátné.

PŘÁTELSTVÍ

Co žalu z tvého přátelství jsem měl.  
Z přátelství ke mně buď můj nepřítel!

VĚČNÉ EVANGELIUM

Ty jsi člověk a Bůh více není.  
Ať si každý svého lidství cení.

</section>
