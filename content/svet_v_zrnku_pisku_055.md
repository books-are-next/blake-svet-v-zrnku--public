---
title: ''
contentType: prose
---

## Šedivý mnich

Pravila matka: „Umírám!  
Jak chleba vlastním dětem dám?  
Nic krutý tyran neřekne.“  
Used mnich v lože z kamene.

Měl šedý mnich bok probodán,  
na rukou, nohou jizvy ran,  
kolena, paže zkrouceny  
jak staré scvrklé kořeny.

Oči mu vyschly, neplakal,  
z hlubokých stenů mluvil žal.  
Na loži zachvíval se, třás,  
pak zazněl jeho slabý hlas:

„Po celé noci musím psát.  
Bůh poručil mi dokázat,  
že vše, co jsem kdy miloval,  
je jenom světský zmar a žal.

Můj bratr zemřel v žaláři,  
pláč děcek na mne doráží.  
Pohrd jsem pouty, ranami,  
pohrdá tělo mukami.

Tvůj otec pozved k válce meč  
a na severu vzplála seč.  
Tvůj bratr šel mstít ocelí  
vše, čím tvé děti trpěly.

Marný je meč a marný luk,  
ty nezbaví nás válek, muk.  
Jen poustevnické, vdovské rty  
vysvobodí svět z úzkosti.

Jejich pláč z duše pramení,  
jsou vroucí vzdechy zbraněmi  
a mučedníkův strašný sten  
je jak šíp z nebe vystřelen.

Pomsta si našla tyrana,  
kam vedla stopa proradná.  
Když rozbila mu hlavu msta,  
v tyrana sama vyrůstá.“
