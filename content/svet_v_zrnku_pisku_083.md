---
title: ''
contentType: prose
---

## Milton

Z východní brány Satanova světa Milton řekl:

„Satane, přízraku, vím, že mám sílu zničit tě,  
nastoupit na tvé místo a stát se tvým svatostánkem,  
rouškou tvých skrytých plánů, nežli přijde někdo větší,  
srazí mě, jak jsem srazil tebe, stane se mou rouškou.  
Toť zákon klamných nebes. Ale zákon věčnosti  
je jiný. Satane, já dospěl k sebezničení.  
Toť zákon věčnosti, že každý zničí sama sebe  
pro dobro ostatních, tak jak já pro Satana.  
Cílem tvým a tvých kněží a tvých kostelů je vnuknout  
lidem strach ze smrti, naučit je úzkosti  
a strachu, hrůze, svíravé a podlé sobeckosti.  
Můj cíl je učit lidi, aby pohrdali smrtí,  
šli v důstojném a smělém sebezničení se smát  
tvým zákonům a hrůzám, srážet pavučiny chrámů.“
