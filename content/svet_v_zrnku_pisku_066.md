---
title: Bastila
contentType: poetry
---

<section>

V Krvavé věži na kamenném loži zbyla v poutech žlutá kostra,  
kdysi muž, jenž se nechtěl odříct občanského práva. Věčný červ  
prolézá kostrou. V kobce zvané Náboženství leží na slaměném loži  
ohyzdná žena. Sedm chorob pozemských jak dravci sytí se  
ženiným tělem. Odmítla být děvkou knězi, zranila ho nožem.  
Ve věži Řádu stařec, jehož vous jak mořské řasy leží po kamenech,  
choulí se ve dne žárem, v noci chladem. Jeho kobka je tak malá,  
úzká jak dětský hrob a plná pavučin a slizu dávných hrůz,  
když za druhy má jenom štíry, hady. Nerušeně dýchají  
jeho dech plný žalu. Svědomím hnán začal kázat v Paříži,  
zázrakům učil nevědomé duše.

</section>
