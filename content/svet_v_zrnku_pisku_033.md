---
title: Jedovatý strom
contentType: poetry
---

<section>

Na přítele měl jsem vztek.  
Přešel, jak jsem slovo řek.  
Ale k nepříteli zlost  
zamlčel jsem a hněv rost.

Ve dne v noci jsem se bál,  
slzami hněv zaléval.  
A pak jsem jej s úsměvem  
hřál v úkladu šalebném.

A hněv ve dne v noci zrál,  
až v jablíčko zčervenal.  
Sotvaže je uviděl  
v mé zahradě nepřítel,

k tomu stromu se mi vkrad,  
sotva se noc snesla v sad.  
Ráno šťasten viděl jsem  
ležet soka pod stromem.

</section>
