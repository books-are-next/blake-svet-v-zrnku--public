---
title: ''
contentType: prose
---

## Mary

Když mezi krásky Mary spanilá  
do tanečního sálu prvně vkročila,  
tu mladíci i dívky kolkolem  
se sestoupili, ze rtů znělo všem:

„To anděl z nebe přišel mezi nás,  
vrátil nám zlatý věk a šťastný čas.  
Oči jí září jako v slunci kraj,  
rozevře rty, a jako by byl máj.“

A Mary tančí krásná, veselá,  
aby svým smíchem k štěstí přispěla,  
a ruměncem se kráskám nepřizná,  
že v lásce, kráse zalíbení má.

Procitla ráno šťastná vesnice  
a každý vzpomínkami těšil se.  
Procitla Mary, vyšla vesele,  
ale už nemáš, Mary, přátele.

Z pýchy a zkaženosti nařkli ji,  
někteří před ní dveře zavřeli.  
Ruměnec zmizel, sežehl jej chlad,  
v němž musí všechny květy opadat.

„Proč jsem se s jinou tváří zrodila?  
Proč nejsem děckem závisti a zla?  
Proč štědré nebe krásu dalo mi  
a vysadilo na svět nevlídný?

Být jako holubice, beránek,  
v křesťanské lásce hledat lidský vděk?  
Když vzbudím závist, moje chyba je,  
že každým nenávist jen zachvěje?

Obléknu cáry, zohyzdím si tvář,  
nepůjdu tančit, oči ztratí zář.  
Když cizí milý lásku vyzná mi,  
odmítnu, závisti se zabrání.“

Šla ráno z domu prostě oděna.  
„Je blázen,“ znělo jako ozvěna.  
Když vyšla z domu v skromných šatičkách,  
házeli na ni bláto, špínu, prach.

Večer se v pláči chvěla na loži,  
pláč ji však sotva k spánku uloží.  
Neznala, zda je noc, či zda je den,  
poznamenána lidským posměchem,

posměchem, lidským opovržením,  
jež v něžné duši leží jako stín.  
Žádná tvář není božím obrazem,  
závist je vryta ve tvář lidem všem.

Tvoje tvář zná jen lásku zoufalou,  
tvoje tvář zná jen žalost utkvělou,  
tvoje tvář teď zná jenom hrůzu, strach  
a uklidní se teprv na márách.
