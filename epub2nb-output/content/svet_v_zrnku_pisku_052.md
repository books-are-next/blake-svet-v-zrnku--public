---
title: Duchovní poutník
contentType: prose
---

<section>

Já lidskou zemí putoval,  
putoval zemí mužů, žen  
a slyšel, viděl mnoho hrůz,  
ukrytých před pozemšťanem.

V žalosti dítě počaté  
v hřejivém štěstí rodí se,  
jak v radosti plod trháme,  
který jsme sili slzíce.

A jestli narodí se hoch,  
tu svěří dítě babici,  
jež přibije ho ke skále,  
zachytí vzlyky do číší.

Ruce a nohy probodne,  
nasadí věnec trnitý,  
srdce mu z boku vyřízne  
a srdce žár, chlad pocítí.

Bába mu nervy počítá  
jak lakomec své poklady,  
živí se jeho sténáním  
a jeho krev ji omladí.

Až dozraje hoch v jinocha,  
bába se v pannu promění.  
Když jinoch pouta roztrhne,  
spoutá ji a slast najde v ní.

Pronikne každý její nerv  
jak rolník do své ornice,  
panna mu bude příbytkem  
a sadem jeho ovoce.

Pak jinoch stářím povadne  
a pozemský dům je mu vším,  
i zlato, drahé kameny,  
jež získal si svým úsilím.

To skvosty lidské duše jsou  
a perly v něžných pohledech,  
i zlato v srdci trpících,  
sten na mukách a lásky vzdech.

Jsou jeho jídlem, nápojem,  
jímž všechny chudé nakrmí,  
i žebráka a poutníka.  
A na jeho práh každý smí.

Jeho žal jejich štěstím je,  
dům radostí se zalyká,  
až z ohně v krbu vyskočí  
maličké děcko, holčička.

Je celá z ohně, ze zlata  
a z drahokamů, že se snad  
nikdo jí dotknout netroufne  
či povijanem omotat.

Jde k muži, jehož miluje,  
ať bohat, chudý, stár či mlád.  
A starce z domu vyženou,  
jak žebrák musí putovat.

Ten se slzami odchází.  
Někdo se ujme staříka,  
slepého, ztrmáceného,  
dokud zas pannu nezíská.

A aby zmírnil v kostech chlad,  
chudák ji vezme v objetí.  
Chatrč mu zmizí před zrakem  
a půvabný sad odletí.

Hosté se světem rozprchnou,  
když měnivý zrak změní vše.  
Smysly se v hrůze svíjejí,  
plochá zem zakulatí se.

Zem bez hvězd, slunce, měsíce,  
nesmírná chmurná pustina,  
nic k jídlu, pití neskýtá,  
temná poušť starce objímá.

Med dívčích, ještě dětských rtů,  
chléb, víno sladkých úsměvů  
a oči ve hře divoké  
mu navrátí sen dětských dnů.

Tím jídlem a tím nápojem  
omládá každým novým dnem.  
A spolu po té pustině  
putují v strachu zoufalém.

Ona však prchne jako laň,  
jejíž strach dává křoví růst.  
On ve dne v noci stíhá ji,  
uměním lásky uhranut.

Láskou a záštím uhranut,  
až zmizí velká pustina  
v bludišti lásky rozmarné,  
kde jen lev a vlk cestu zná,

a on je děckem rozmarným  
a ona babkou plačící.  
Když milenci k nim putují,  
mají blíž k hvězdám, ke slunci.

Všem, kteří bloudí po poušti,  
každý strom rodí rozkoše,  
až mnoho měst tu vyroste  
a pro pastýře chatrče.

Hněvivé děcko zjeví se,  
nažene celé zemi strach.  
Zděšený lid se s pokřikem  
rozprchne po všech končinách.

Kdo dětských hněvů dotkne se,  
hned celá ruka uschne mu.  
Vyjíce prchnou vlci, lvi,  
spadají plody ze stromů.

Nikdo se děcka nedotkne,  
až na tu starou babici.  
Ta přibije ho ke skále,  
a nemusím už doříci.

</section>
