---
contentType: prose
---

## Urizenovi synové

Urizenovi synové pak odvrhli pluh, brány,  
stav, kladivo i dláto, pravítko a kružidlo.  
Válečnou sekyru, meč, válečný vůz ukuli,  
i trubku s flétnou přetvořili na nástroje války,  
řemesla míru proměnili na řemesla smrti.  
Zřekli se přesýpacích hodin, jejichž prostý um  
jim připomínal oráčův um, rovněž vodní kolo,  
jež zvedá vodu do nádrží, strhli, spálili,  
protože jeho um byl jako umy pastýřské.  
Vynašli za ně přesložité kolo bez kola,  
aby tím zmátli cestu mládeži a ve dne v noci  
spoutali prací, pilováním nebo leštěním  
mosazi nebo železa ty věčné zástupy,  
držené v nevědomosti. A ty pak promarňují  
dny moudrosti v zlé dřině pro ubohý žvanec chleba  
a považují zlomek za celek a za poznání,  
zástupy slepé ke všem prostým pravdám života.
