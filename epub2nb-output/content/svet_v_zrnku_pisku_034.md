---
title: Ztracený chlapec
contentType: poetry
---

<section>

„Každý sám v sobě vidí vzor  
a nejradši sám sebe má,  
nemůže žádná myšlenka  
znát víc, než sama znamená.

Milovat tebe, otče, víc  
a ani bratry nemohu.  
Miluju tě jak ptáčátko,  
jež sbírá drobty na prahu.“

Chlapcova slova zaslech kněz,  
za vlasy vztekle chytil ho,  
pak za sebou vlek za kabát.  
Chválili kněze dbalého.

U oltáře se zastavil  
a řekl: „Ten tvor ďábelský  
by rozumem chtěl postihnout  
i nejsvětější tajemství.“

Plakali marně rodiče  
i jejich synek zoufalý.  
Do košile ho vysvlékli  
a řetězem ho spoutali.

Na svaté zemřel hranici,  
jak mnohé jiné zabijí.  
Plakali marně rodiče.  
Tohle se děje v Anglii?

</section>
