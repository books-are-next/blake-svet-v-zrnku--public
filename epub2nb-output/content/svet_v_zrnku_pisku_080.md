---
title: Pukající svět
contentType: prose
---

<section>

A puká článek od článku, svět praská, vybuchuje.  
Vše zase prchlo od svých středů. Kosti s chřestotem  
se kupí s kostmi. V křečovitém chvění dýchá hlína.  
A zrnka prachu k středu země ukládají se  
ve věčných mukách zrodu. V trýzni, zděšení a strachu  
duchové mrtvých v houfech vycházejí z hadích kobek,  
zuřivé vzteky z tygřích mozků nebo ze lvích očí  
a z volka, osla tupé hrůzy, z orla, z havrana.  
Tak četné, co je podzimního listí, odrůdy  
se kupí zvukem trubky, z hrobu mumlají a pláčí  
v zuřivém větru, který vzdechem vzdouvá skály, hory.  
Na puklých skalách, které visí na niterných ohních,  
nesčetné smutné zástupy, i na mracích a vodách,  
otcové, přátelé a matky s děcky, válečníci,  
králové, kněží, vězňové se setkávají v hrůze  
a každý mrtvý zjevuje se, tak jak dříve žil,  
pod otrokářskou knutou, pod tyranskou korunou,  
přecpaný knězův břich a šalba vychrtlého kupce,  
silácká zbrklost válečníka svalnatého těla,  
tuhých a dlouhých kostí. Obviňují. Ukazují  
své rány. Zajímají utlačitele, zní nářek  
v paláci, šťastné písně v poušti. Mrtvé děcko stojí  
v zběsilém větru, volá: „Děti šesti tisíc let,  
zemřelé v dětství, zuří. Strašný zástup děcek běsní,  
nahé a bledé stojí, čekajíce na život.  
Drásají válečníkovy a tyranovy údy.“

</section>
