---
title: Ztratil jsem při lásce
contentType: poetry
---

<section>

Ztratil jsem při lásce  
všechen šat, jenž se skví,  
úsměv, mír ze srdce.  
Bezradné zoufalství  
sází tis na můj hrob.  
A z lásky klesám hloub.

Pročpak je její tvář  
jak poupě líbezná  
či na nebesích zář,  
když srdce z ledu má?  
V prsou má náhrobek,  
kde poutník hledá lék.

Jen podejte mi rýč,  
mé srdce rubáš chce.  
Až půjdu smrti vstříc,  
ať zuří vichřice.  
Klesnu jak chladná zem.  
Toť láska nad hrobem!

</section>
