---
title: Nesrovnalosti
contentType: poetry
---

<section>

Což nesmějí se ústa daru, nesmějí se víčka  
i nejvzácnější námaze? A vzal bys opici  
za svého rádce a psa za učitele k svým dětem?  
Což ten, kdo spílá chudobě, a ten, kdo hnusí si  
lichváře, pociťuje stejné rozhořčení?  
Jak ten, kdo dává dary, pochopí kdy radost kupců?  
Jak má znát podnikavý měšťák starost rolníka?  
A čím se od nich liší sytý námezdník? Jde s bubnem,  
skupuje pole, mění v úhor, zpívá na pustině!  
Jak odlišný má zrak a sluch, vždyť vidí jiný svět!  
Má farář právo žádat, aby na něho dřel rolník?  
Jaké má sítě, jakou past a jak ho obkličuje  
studeným proudem abstrakce a lesy samoty,  
aby vystavěl zámky, chrámy pro krále a kněze?  
Dívku, jež plane nespoutaným mládím, spoutají  
formulkou s mužem bez lásky a vlekou životem  
v odporném chtíči. Proč jí zastřou zhoubné myšlenky  
zářivé, věčně jarní nebe, musí snášet mráz  
zuřivé hrůzy, hnána k šílenství, když celý den  
ramena krčí pod metlou a pak má celou noc  
roztáčet kolo klamné rozkoše a nutit lůno  
s odporem rodit andílky, co v lidské podobě  
prožijí jenom zmar a mizejí jak povětroně?

</section>
