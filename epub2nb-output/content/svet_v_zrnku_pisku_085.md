---
title: Pravda v maličkostech
contentType: prose
---

<section>

V mlčení všichni nabyli své lidské důstojnosti  
a orajíce mnozí hovořili o těch věcech:  
„Je lépe bídu předcházet než z bídy zachraňovat.  
Je lépe viny předcházet než lotrům odpouštět.  
Obstarej dobře maličkosti, pečuj o maličké,  
a nikdo by tak dlouho nežil v bídě, kdybychom  
plnili povinnost a dobře obdělali půdu.“

Orali v slzách zlatým pluhem, zněly polnice  
a z mračen bylo slyšet hlasy živých bytostí:  
„Ať rozumář vše srozumitelně nám dokáže,  
ať nejasné se prozkoumá a každý ať se cení  
podle své práce. Ať se ozřejmí vše nejasné,  
na prach se rozmělní a žalem v pecích roztaví.  
Ten, kdo je dobrý k jiným, ať je dobrý v maličkostech.  
Obecné dobro je lest padouchů a pokrytců.  
Umění, věda rostou jenom skladem maličkostí,  
ne všeobecným rozumářským dokazováním.  
Je nekonečno jenom v určitém a vymezeném  
a pravda zvítězí jen vyhubením nepravdy,  
obřízkou, a ne panictvím, vy rozumáři!“

</section>
