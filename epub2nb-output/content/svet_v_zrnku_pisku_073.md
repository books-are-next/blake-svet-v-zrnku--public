---
title: Žalář Evropy
contentType: poetry
---

<section>

Jsou všechny domy kobky, lidé v poutech, stíny plné  
strašidel, okna zamřížovaná jsou kletbami.  
Je nade dveřmi psáno „Nesmíš“, nad ohništi „Strach“.  
Železným kruhem kolem krku přikováni ke zdem  
měšťané, v olověných poutech lidé z předměstí  
jdou ztěžka. Měkké, ohnuté jsou kosti vesničanů.

Mohutné ohně planou v mracích Urizenových,  
strážnému andělovi Albionu spalují  
tělo. A z mračen Albionu zaznívají steny,  
zoufalé hlasy, vytí, sykot, ječení a skřek.  
Zuřivý anděl rudých údů v mukách hrůzy uchopil  
polnici posledního soudu. Troubit nedokázal!  
Třikrát se drze snažil mrtvé k soudu probudit.

Ze země albionské povstal veliký duch Newton.  
Uchopil polnici a mocně na ni zatroubil!  
Zástupy andělů jak žluté listí na podzim  
klesaly k zemi chladným nebem, hledaly své hroby,  
chřestily s kvílením a nářkem jejich duté kosti.

</section>
