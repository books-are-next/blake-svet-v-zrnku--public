---
title: Malý pobuda
contentType: poetry
---

<section>

Víš, maminko, v kostele studeno je,  
a v hospodě člověk se rozehřeje.  
A musím ti říct, že tam vyjdou mi vstříc,  
tak dobrého na nebi nemají nic.

Až v kostele nabídnou pěnivý džbán  
a příjemným ohněm krev rozproudí nám,  
my celý den modlit se nepřestanem  
a nikdo se neschová za kostelem.

Kněz bude pít při zpěvu, při kázání,  
my budem jak ptáčkové rozjásaní.  
A divoká saň, která střeží náš chrám,  
už zanechá rákosky, půstů a ran.

A otcovský Bůh, který uvidí rád  
své děti tak šťastné, jak lze si jen přát,  
už nezvedne hlas, že je zlem truňk či ďas,  
a políbí ďábla a vystrojí kvas.

</section>
