---
title: ''
contentType: prose
---

## Proroctví Ameriky

V svém nočním stanu plane hněvem albionský vládce.  
Zlé ohně září přes Atlantik k břehům Ameriky  
a v tiché noci zachvacují duše bojovníků.  
Washington, Franklin, Paine a Warren, Hancock, Gates a Green  
se sejdou na břehu, jejž krutý vládce ožeh krví.

Washington řekl: „Hleďte přes Atlantik, přátelé,  
zvedá se duha na nebi a řetěz snáší se  
přes moře od útesů Albionu, aby spoutal  
Američany, aby naše tváře pobledly,  
poklesly hlavy, hlasy, oči, drásaly se ruce  
a nohy krvácely v horkém písku, stopy biče  
se táhly k potomstvu, jež v budoucnosti zapomene.“

Zanikl hlas, když vzdutým mořem hnal se hrozný vichr.

Mrak roztrhl se. Vzteklý vládce na útesu stál,  
jako drak chřestil šupinami. O půlnoci vstal  
a chrlil rudé povětroně nad Albionem.  
Jeho hlas, vlasy, strašná ramena a plamen očí  
se v temné noci objevují Američanům.  
Atlantik mezi sklíčenými národy se vzdouvá  
a soptí ze svých hlubin rudá mračna, hrozné ohně.  
Albion chřadne! Amerika vadne! Nebe běsní.  
Jako by lidské žíly zaplavily oblohu,  
krvavě zakroužila mračna nad Atlantikem  
a v rudých mracích nad mořem se zázrak objevil,  
mohutný, nahý! Lidský oheň prudce planoucí  
jak v peci žhavé železo. Měl údy plamenné,  
obklopen spoustou temných hrůz, tmou korouhví a věží.  
Procházel šerým vzduchem žár, v němž světla nebylo.

Na západ hleděl anglický král, chvěl se vidinou.
