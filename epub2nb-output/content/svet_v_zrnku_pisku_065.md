---
title: Francouzská revoluce
contentType: poetry
---

<section>

Zemřelí plují nad Evropou, nad Francií mračno, vidina.  
Vydatné mračno. Chorý vladař na svém loži, šerou, děsivou  
ověnčen mlhou, zvedá tvrdou ruku, z ramene mu probíhá  
bolestný mráz až k žezlu, jež je příliš těžké pro smrtelníka,  
aby jím vládla hmotná ruka, krutě zraňovala pahorky.

Jsou choré vinice a pláčí před očima žalostného krále,  
jehož tvář bledne ranním mračnem. Neckere, vstaň! Dávné svítání  
nás vzbouzí z pěti tisíc roků spánku. Procitám, jen duše sní.  
Zřím oknem staré hory Francie jak starce, kteří uvadají.

Král zmaten sestupuje do poradní síně. Stinné hory znějí  
v úzkosti hromovými hlasy. Lesy pohlcují jejich zvuky.  
Prorocké mraky odpovídají nad těžkou střechou paláce.  
Čtyřicet mužů mluví s žaly v nekonečných stínech vlastních duší  
jak naši předci v šerých krajinách. Jdou, shromáždí se kolem krále.  
Francie opět přivolává jitro, které věští ranním mrakům.

Poslanci lidu scházejí se. Francie se otřásá! A nebe  
se chvěje kolem každé opatrné tváře! Temnou minulostí  
zoufale kvílí Paříž. Věže sténají a Bastila se třese.

</section>
