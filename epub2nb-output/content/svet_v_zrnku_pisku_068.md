---
title: Otázky
contentType: poetry
---

<section>

Řekni mi, čím je noc či den těm, které strhl žal.  
Řekni mi, co je myšlenka a z jaké látky vzniká.  
Řekni mi, co je radost, v jakých roste zahradách.  
A v jakých řekách plují žaly, nad jakými horstvy  
stoupají stíny rozbroje? Kde sídlí ubožáci  
zmámení dávným žalem, skrývají se před zoufalstvím?  
Řekni mi sídlo myšlenek, dřív než je pomyslíš.  
Řekni mi sídlo starých radostí a dávných lásek,  
a kdy zas ožijí, noc zapomnění pomine,  
abych moh zkoumat dálky prostoru a času, vnést  
útěchu do přítomných žalů, do bolestné noci.  
Kam kráčíš, myšlenko, jak daleko nám unikáš?  
Kdyby ses navrátila v bezútěšnou přítomnost,  
na křídlech přinesla bys útěchu, med, rosu, balzám,  
či snad jed z pusté divočiny, z nepřejícných očí?

</section>
