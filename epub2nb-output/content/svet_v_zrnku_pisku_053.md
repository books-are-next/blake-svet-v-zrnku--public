---
title: ''
contentType: prose
---

## Křišťálová komnata

Chytla mě dívka v pustině,  
kde tancoval jsem radostně.  
Do komnaty mě zavřela  
a zlatým klíčem zamkla mě.

Komnata byla z křišťálu,  
ze zlata, perel zářících  
a měla výhled do světa  
v měsíčních měkkých paprscích.

Viděl jsem jinou Anglii  
a jiný Londýn, jiný hrad  
i jinou Temži, pahorky  
a v Surrey jiný letohrad,

dívku té dívce podobnou,  
průzračnou, jasnou jako den  
a uvnitř trojí dívčí tvar –  
jak strašně jsem byl rozechvěn!

Když trojnásobným úsměvem  
mě zapálily dívčí rty,  
já zlíbal ji a pocítil  
polibek její trojitý.

Když její vnitřní tvar jsem chtěl  
uchopit žhavou pravicí,  
rozbil jsem křišťálovou síň.  
Byl jsem jak děcko plačící –

plačící děcko v pustině  
s plačící ženou, samý žal,  
a já v tom vnějším povětří  
do vířícího větru lkal.
