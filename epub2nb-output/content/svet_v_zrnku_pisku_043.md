---
contentType: prose
---

## Ukolébavka

Krásné děcko, spi, jen spi  
v šťastném nočním hájemství.  
Spi. Když sen tě obepjal,  
sedí, pláče malý žal.

Děcko, ve tvé tvářičce  
něžné touhy zračí se,  
tajný smích a radosti,  
drobné, milé dětské lsti.

Ve tvých měkkých ručkách zřím  
ranní úsměv nade vším,  
nad tvou tváří s hrudníčkem,  
kde sní srdéčko svůj sen.

Chytré lsti se připlíží  
do srdéčka, které sní.  
Až tvé srdce procitne,  
blesknou blesky ošidné.

Ze tvé tváře, z očí tvých  
žeň tvých činů mladičkých  
dětskou lstí a úsměvem  
ošálí i nebe, zem.
