---
title: ''
contentType: prose
---

## Žal v plenkách

Sténala matka, otec zbled.  
Já vtrhl v nebezpečný svět,  
tak nahý, plačky, ubožák  
jak vzteklý, ďábel skrytý v mrak.

Vzpíral jsem se, ač objímán,  
když mě zle tísnil povijan,  
a zmořen, svírán ved jsem svou,  
vzpouzel se matce na prsou.

Ale když byl vztek bezcenný  
a marné všechno vzpouzení,  
brzy jsem přišel na nápad  
úsměvem lichotivě lhát.

A lichotil jsem celé dny,  
ještě než jsem lez po zemi.  
V noci jsem pěkně špulil rty,  
jen abych získal dobroty.

Pak uviděl jsem krásný zjev  
ve hroznech popínavých rév,  
překrásné stromy, květiny  
své květy podávaly mi.

Můj otec s biblí v pravici  
měl zbožný výraz na líci  
a po otcovském prokletí  
myrtou mě uvrh v zajetí.
