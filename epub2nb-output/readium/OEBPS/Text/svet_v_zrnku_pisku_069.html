<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Svět v zrnku písku</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection17">
<h2 class="mlpuroven2basne">Nesrovnalosti</h2>

<p class="mlpverse1">Což nesmějí se ústa daru, nesmějí se víčka<br class="calibre10"/>
i nejvzácnější námaze? A vzal bys opici<br class="calibre10"/>
za svého rádce a psa za učitele k svým dětem?<br class="calibre10"/>
Což ten, kdo spílá chudobě, a ten, kdo hnusí si<br class="calibre10"/>
lichváře, pociťuje stejné rozhořčení?<br class="calibre10"/>
Jak ten, kdo dává dary, pochopí kdy radost kupců?<br class="calibre10"/>
Jak má znát podnikavý měšťák starost rolníka?<br class="calibre10"/>
A čím se od nich liší sytý námezdník? Jde s bubnem,<br class="calibre10"/>
skupuje pole, mění v úhor, zpívá na pustině!<br class="calibre10"/>
Jak odlišný má zrak a sluch, vždyť vidí jiný svět!<br class="calibre10"/>
Má farář právo žádat, aby na něho dřel rolník?<br class="calibre10"/>
Jaké má sítě, jakou past a jak ho obkličuje<br class="calibre10"/>
studeným proudem abstrakce a lesy samoty,<br class="calibre10"/>
aby vystavěl zámky, chrámy pro krále a kněze?<br class="calibre10"/>
Dívku, jež plane nespoutaným mládím, spoutají<br class="calibre10"/>
formulkou s mužem bez lásky a vlekou životem<br class="calibre10"/>
v odporném chtíči. Proč jí zastřou zhoubné myšlenky<br class="calibre10"/>
zářivé, věčně jarní nebe, musí snášet mráz<br class="calibre10"/>
zuřivé hrůzy, hnána k šílenství, když celý den<br class="calibre10"/>
ramena krčí pod metlou a pak má celou noc<br class="calibre10"/>
roztáčet kolo klamné rozkoše a nutit lůno<br class="calibre10"/>
s odporem rodit andílky, co v lidské podobě<br class="calibre10"/>
prožijí jenom zmar a mizejí jak povětroně?</p>

</div>
</body>
</html>