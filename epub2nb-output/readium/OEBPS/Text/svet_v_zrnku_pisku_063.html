<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Svět v zrnku písku</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection13">

<p class="mlpdopispodpis"><i class="calibre13">Thelino moto</i></p>

<p class="mlpdopispodpisi">Cožpak ví orel, co je v hlubinách?<br class="calibre10"/>
Nebo se člověk krtka ptá?<br class="calibre10"/>
Lze moudrost v stříbrný prut uložit?<br class="calibre10"/>
Či lásku v číši ze zlata?</p>

<h3 class="mlpuroven3basne">I</h3>

<p class="mlpverse1">Radostně vyháněly dcery serafů svá stáda,<br class="calibre10"/>
jen nejmladší ne. Hledala ta bledá samotu,<br class="calibre10"/>
aby jak krásné ráno prchla před smrtelným dnem.<br class="calibre10"/>
U řeky Adony je slyšet její tichý hlas<br class="calibre10"/>
a jako jitřní rosa něžný nářek snáší se:</p>

<p class="mlpverse1">„Náš jarní živote, proč vadne leknín ve vodě<br class="calibre10"/>
a děti jara, zrozené jen pro úsměv a smrt?<br class="calibre10"/>
Thel je jak duha v dešti, jako mizející oblak,<br class="calibre10"/>
jak obraz v zrcadle, stín na hladině vod,<br class="calibre10"/>
jak dětské snění, jako úsměv v tváři robátka,<br class="calibre10"/>
hlas holubice, prchavý den, hudba v povětří.<br class="calibre10"/>
Kéž mohu zlehka ulehnout a zlehka opřít hlavu<br class="calibre10"/>
a zlehka spánkem smrti spát a zlehka vnímat hlas<br class="calibre10"/>
toho, jenž za večerů prochází se zahradou.“</p>

<p class="mlpverse1">V pokorné trávě dýchající konvalinka<br class="calibre10"/>
odpověděla krásné dívce: „Jsem jen chabé býlí,<br class="calibre10"/>
jsem maličká a ráda žiju na dně údolí,<br class="calibre10"/>
tak slaboučká, že sotva udržím i motýla.<br class="calibre10"/>
Mívám však hosta z nebe. Ten, jenž pro vše má jen úsměv,<br class="calibre10"/>
v údolí každé ráno nade mnou dlaň vztahuje<br class="calibre10"/>
a říká: ‚Jásej, skromný kvítku, mladá rostlinko,<br class="calibre10"/>
ty něžná dcero prostých bystřin, tichých údolí.<br class="calibre10"/>
Já oděju tě jasem, jitřní manou nasytím,<br class="calibre10"/>
dokud tě spolu s říčkou nevysaje letní žár,<br class="calibre10"/>
abys pak kvetla na věčnosti.‘ Pročpak truchlí Thel?<br class="calibre10"/>
Každého vzdechu škoda, paní údolí.“</p>

<p class="mlpverse1">V stříbrné schránce usmála se mezi slzami.</p>

<p class="mlpverse1">Thel řekla: „Panenko ty malá v klidném údolí,<br class="calibre10"/>
přejícná k těm, co prosit nedovedou, němým, slabým.<br class="calibre10"/>
Beránka sytíš dechem, voníš mu svým mléčným šatem,<br class="calibre10"/>
tvé květy spásá a ty sedíš, usmíváš se na něj<br class="calibre10"/>
a z něžných, mírných úst mu stíráš všechnu nákazu.<br class="calibre10"/>
Svou šťávou čistíš zlatý med. Tvá vůně, rozsetá<br class="calibre10"/>
po každém stebélku trav kolem vyrážejících,<br class="calibre10"/>
osvěží dojnou kravku, zkrotí ohnivého oře.<br class="calibre10"/>
Thel je však obláček, jenž září při východu slunce.<br class="calibre10"/>
Až zmizím z perlového trůnu, kdo mě nalezne?“</p>

<p class="mlpverse1">„Královno údolí,“ dí konvalinka, „zeptej se<br class="calibre10"/>
obláčku, pročpak se tak třpytí zjitra na nebi,<br class="calibre10"/>
mlhavým vzduchem rozsévá svou krásu a svou zář.<br class="calibre10"/>
Obláčku, sestup níže a pluj před očima Thel.“</p>

<p class="mlpverse1">Když připlul, konvalinka skromně hlavu sklonila,<br class="calibre10"/>
v zelené trávě vrátila se ke svým úkolům.</p>

<h3 class="mlpuroven3basne" id="sigil_toc_id_1">II</h3>

<p class="mlpverse1">„Obláčku,“ řekla panna, „já tě prosím, pověz mi,<br class="calibre10"/>
proč nenaříkáš, když se za hodinu rozplyneš?<br class="calibre10"/>
Pak budeme tě hledat marně. Thel je jako ty.<br class="calibre10"/>
Též zahynu. Ač naříkám, mne nikdo neslyší.“</p>

<p class="mlpverse1">Odhalil zlatou hlavu v celé kráse obláček<br class="calibre10"/>
a před Thelinou tváří třpytivě plul prostorem,</p>

<p class="mlpverse1">„Věz, panno, naši oři zlatem napájejí se,<br class="calibre10"/>
tam kde své koně Láska střídá. Spatřilas mé mládí<br class="calibre10"/>
a obávala ses, že když se rozplývám a mizím,<br class="calibre10"/>
už nejsem nic? Já, dívko, do deseti životů<br class="calibre10"/>
odcházím, žiju v lásce, míru, svatém nadšení.<br class="calibre10"/>
Neviditelným křídlem k vonným květům snáším se,<br class="calibre10"/>
dvořím se očím rosy, vcházím v její lesklý stánek.<br class="calibre10"/>
Panenská rosa klesá v slzách před východem slunce,<br class="calibre10"/>
abychom nasytili všechny něžné květiny,<br class="calibre10"/>
než vzneseme se, pevným zlatým poutem spojeni.“</p>

<p class="mlpverse1">„Opravdu, obláčku? Mám strach, že nejsem jako ty,<br class="calibre10"/>
jdu údolími, čichám k nejkrásnějším květinám,<br class="calibre10"/>
a nenasytím je. Ač slyším ptáky klokotat,<br class="calibre10"/>
také je nenasytím, sami letí za potravou.<br class="calibre10"/>
Thel z nich už nemá radost, protože jsem pomíjivá<br class="calibre10"/>
a všichni řeknou: ‚Tato kráska žila nadarmo,<br class="calibre10"/>
nebo jen aby byla v smrti pastvou pro červy.‘“</p>

<p class="mlpverse1">Obláček opřen o svůj vzdušný trůn jí odpověděl:</p>

<p class="mlpverse1">„Jestli jsi pastvou pro červy, pak, panno nebeská,<br class="calibre10"/>
nežilas nadarmo, toť požehnání! Nežije<br class="calibre10"/>
nic jenom pro sebe. Teď nestrachuj se, zavolám<br class="calibre10"/>
křehkého červa ze sprostého lože, promluv s ním.<br class="calibre10"/>
Pojď, červe tichých údolí, k své snící královně.“</p>

<p class="mlpverse1">Vylezl ubohý červ, sedl na list konvalinky<br class="calibre10"/>
a jasný oblak odplul za svým druhem v údolí.</p>

<h3 class="mlpuroven3basne" id="sigil_toc_id_2">III</h3>

<p class="mlpverse1">Na červa v rose hleděla Thel v němém úžasu.</p>

<p class="mlpverse1">„Tys červ? Ty obraze vší slabosti, jsi pouhý červ?<br class="calibre10"/>
Jak děcko v listu konvalinky ležíš zavinut.<br class="calibre10"/>
Ó neplač, hlásku, mluvit neumíš, jen zaplakat.<br class="calibre10"/>
Je to červ? Ležíš bezmocný a nahý, plačící<br class="calibre10"/>
a opuštěný, úsměv mateřský tě nehýčká.“</p>

<p class="mlpverse1">Zaslechla červa hrouda, zvedla hlavu soucitně.<br class="calibre10"/>
Skloněna nad plačícím děckem na ně dýchala<br class="calibre10"/>
v oddané lásce. Potom ke Thel vzhlédla pokorně.</p>

<p class="mlpverse1">„Okraso údolí, slyš, nežijeme pro sebe.<br class="calibre10"/>
Po pravdě ve mně spatřuješ to nejubožejší.<br class="calibre10"/>
Mé lůno od přírody studené a temné je,<br class="calibre10"/>
však ten, kdo miluje i nízké, olej na hlavu<br class="calibre10"/>
mi lije, líbá mě a manželsky mě objímá<br class="calibre10"/>
a říká: ‚Matko všech mých dětí, já tě miluju<br class="calibre10"/>
a zdobím věncem, který nikdo nemůže ti vzít.‘<br class="calibre10"/>
Proč však je to tak, milá dívko, to se nedovím,<br class="calibre10"/>
marně se snažím myslet, jenom žiju, miluju.“</p>

<p class="mlpverse1">Otřela kráska bílou rouškou slzy soucitu<br class="calibre10"/>
a pravila: „Já nevědomá, proč jsem plakala?<br class="calibre10"/>
Vím, že Bůh červa miluje a nohu potrestá,<br class="calibre10"/>
jež na chudáčka schválně šlápne. Že však olejem<br class="calibre10"/>
a mlékem hýčká ho, já neznala a plakala,<br class="calibre10"/>
ve vlahém vzduchu naříkala jsem, že zahynu<br class="calibre10"/>
a ulehnu v tvé chladné lože, šťastný úděl opustím.“</p>

<p class="mlpverse1">„Královno údolí,“ dí matka hlína, „slyšela jsem<br class="calibre10"/>
tvé vzdechy nad svým krovem plout a přivolala je.<br class="calibre10"/>
Královno, nechceš navštívit můj dům? Když vstoupíš tam<br class="calibre10"/>
panenskou nohou, smíš se vrátit. Nestrachuj se vejít.“</p>

<h3 class="mlpuroven3basne" id="sigil_toc_id_3">IV</h3>

<p class="mlpverse1">Otevřel strašný vrátný severní vchod věčných bran.<br class="calibre10"/>
Thel vešla do tajemné, nepoznané končiny.<br class="calibre10"/>
Viděla lůžka zemřelých a vlákna kořenů,<br class="calibre10"/>
střežících zdola neklidnou změť srdcí na zemi,<br class="calibre10"/>
uzřela krajinu slz, která nezná úsměvu.</p>

<p class="mlpverse1">Temnými údolími bloudila v té chmurné zemi,<br class="calibre10"/>
slyšela nářky utrpení, často tiše stála<br class="calibre10"/>
u zroseného hrobu, naslouchajíc hlasům z hloubi,<br class="calibre10"/>
až přišla k svému budoucímu hrobu, usedla<br class="calibre10"/>
a z duté jámy zadýchal k ní tento smutný hlas:</p>

<p class="mlpverse1">„Proč nelze ucho před svou vlastní zkázou uzavřít?<br class="calibre10"/>
Zářivé oko před jedovatými úsměvy?<br class="calibre10"/>
Proč v očních víčkách tolik šípů nachystáno je<br class="calibre10"/>
a tisíc bojovníků vyčkává tam v záloze?<br class="calibre10"/>
Proč štědré, dobré oko plody, zlato rozdává?<br class="calibre10"/>
Proč ze všech větrů světa na jazyk se lepí med?<br class="calibre10"/>
Proč ucho do zuřivých vírů tvorstvo strhuje?<br class="calibre10"/>
Proč chřípí hrůzu vdechuje a zachvívá jím strach?<br class="calibre10"/>
Proč křehká uzda poutá planoucího jinocha?<br class="calibre10"/>
Proč lehká rouška těla hloubku lásky zakrývá?“</p>

<p class="mlpverse1">Tu panna vyskočila, vykřikla a prchala,<br class="calibre10"/>
až bez překážky vrátila se do svých údolí.</p>

</div>
</body>
</html>